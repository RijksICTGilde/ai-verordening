# Artikel 43 - Conformiteitsbeoordeling

1. Voor in punt 1 van bijlage III opgesomde AI-systeem met een hoog risico kiest de aanbieder, wanneer de aanbieder bij het aantonen van de overeenstemming met de in afdeling 2 beschreven voorschriften van een AI-systeem met een hoog risico geharmoniseerde normen als bedoeld in [artikel 40](a40.md) of in voorkomend geval gemeenschappelijke specificaties als bedoeld in [artikel 41](a41.md) heeft toegepast, een van de volgende conformiteitsbeoordelingsprocedures op basis van:

      1. de in bijlage VI bedoelde interne controle, of
      2. de beoordeling van het systeem voor kwaliteitsbeheer en de beoordeling van de technische documentatie, met betrokkenheid van een aangemelde instantie, als bedoeld in [bijlage VII](../../../bijlagen/b7.md).
      
      Bij het aantonen van de overeenstemming met de in afdeling 2 beschreven voorschriften van een AI-systeem met een hoog risico volgt de aanbieder de conformiteitsbeoordelingsprocedure van [bijlage VII](../../../bijlagen/b7.md) indien:

      3. er geen geharmoniseerde normen als bedoeld in [artikel 40](a40.md) bestaan en er geen gemeenschappelijke specificaties als bedoeld in [artikel 41](a41.md) voorhanden zijn;
      4. de aanbieder de geharmoniseerde norm niet of slechts gedeeltelijk heeft toegepast;
      5. de in punt a) bedoelde gemeenschappelijke specificaties bestaan, maar de aanbieder deze niet heeft toegepast;
      6. een of meer van de in punt a) bedoelde geharmoniseerde normen met beperkingen zijn bekendgemaakt, en alleen met betrekking tot het deel van de norm waarvoor de beperkingen gelden.
      
      Ten behoeve van de in [bijlage VII](../../../bijlagen/b7.md) bedoelde conformiteitsbeoordelingsprocedure kan de aanbieder om het even welke aangemelde instantie kiezen. Wanneer het AI-systeem met een hoog risico echter is bedoeld om door rechtshandhavingsinstanties, immigratie- of asielautoriteiten of door instellingen, organen of instanties van de Unie in gebruik te worden gesteld, treedt de markttoezichtautoriteit als bedoeld in [artikel 74, lid 8 of lid 9](../../hoofdstuk-9/afdeling-3/a74.md), naargelang van toepassing, als aangemelde instantie op.

2. Voor AI-systeem met een hoog risico als bedoeld in de [punten 2 tot en met 8 van bijlage III](../../../bijlagen/b3.md) volgen aanbieders de in [bijlage VI](../../../bijlagen/b6.md) bedoelde conformiteitsbeoordelingsprocedure op basis van interne controle, waarvoor de betrokkenheid van een aangemelde instantie niet nodig is.

3. Voor AI-systeem met een hoog risico die onder de in [afdeling A van bijlage I](../../../bijlagen/b1.md#afdeling-a--lijst-van-harmonisatiewetgeving-van-de-unie-op-basis-van-het-nieuwe-wetgevingskader) vermelde harmonisatiewetgeving van de Unie vallen, volgt de aanbieder de relevante conformiteitsbeoordelingsprocedure zoals vereist volgens die rechtshandelingen. De in afdeling 2 van dit hoofdstuk beschreven voorschriften zijn van toepassing op die AI-systeem met een hoog risico en maken deel uit van die beoordeling. De punten 4.3, 4.4, 4.5 en de vijfde alinea van punt 4.6 van [bijlage VII](../../../bijlagen/b7.md) zijn eveneens van toepassing.
   
      Voor die beoordeling hebben aangemelde instanties die volgens die rechtshandelingen zijn aangemeld het recht de conformiteit van de AI-systeem met een hoog risico met de in afdeling 2 beschreven voorschriften te controleren, mits de overeenstemming van die aangemelde instanties met voorschriften van [artikel 31, leden 4, 10 en 11](../afdeling-4/a31.md), in de context van de aanmeldingsprocedure volgens die rechtshandelingen is beoordeeld.

      Wanneer een in [afdeling A van bijlage I](../../../bijlagen/b1.md#afdeling-a--lijst-van-harmonisatiewetgeving-van-de-unie-op-basis-van-het-nieuwe-wetgevingskader) vermelde rechtshandeling de productfabrikant in staat stelt zich te onttrekken aan een conformiteitsbeoordeling door een derde partij, mits die fabrikant alle geharmoniseerde normen voor alle relevante voorschriften heeft toegepast, kan de fabrikant alleen van die mogelijkheid gebruikmaken als hij ook geharmoniseerde normen of in voorkomend geval gemeenschappelijke specificaties als bedoeld in [artikel 41](a41.md) heeft toegepast, voor alle in afdeling 2 van dit hoofdstuk beschreven voorschriften.

4. AI-systeem met een hoog risico die reeds aan een conformiteitsbeoordelingsprocedure zijn onderworpen, ondergaan een nieuwe conformiteitsbeoordelingsprocedure telkens wanneer zij substantieel zijn gewijzigd, ongeacht of het gewijzigde systeem bedoeld is om verder te worden gedistribueerd of door de huidige gebruiksverantwoordelijke gebruikt blijft worden.
   
      Voor AI-systeem met een hoog risico die doorgaan met leren na in de handel te zijn gebracht of in gebruik te zijn gesteld, vormen veranderingen van het AI-systeem met een hoog risico en de prestaties ervan die op het moment van de eerste conformiteitsbeoordeling vooraf door de aanbieder zijn bepaald en deel uitmaken van de informatie in de in punt 2, f), van [bijlage IV](../../../bijlagen/b4.md) bedoelde technische documentatie, geen substantiële wijziging.

5. De Commissie is bevoegd overeenkomstig artikel 97 gedelegeerde handelingen vast te stellen om bijlagen VI en VII te wijzigen teneinde hen te actualiseren in het licht van technologische vooruitgang.

6. De Commissie is bevoegd overeenkomstig artikel 97 gedelegeerde handelingen vast te stellen om de leden 1 en 2 te wijzigen, teneinde AI-systeem met een hoog risico als bedoeld in de punten 2 tot en met 8 van bijlage III te onderwerpen aan de conformiteitsbeoordelingsprocedure als bedoeld in [bijlage VII](../../../bijlagen/b7.md) of delen daarvan. De Commissie stelt zulke gedelegeerde handelingen vast rekening houdend met de doeltreffendheid van de conformiteitsbeoordelingsprocedure op basis van interne controle als bedoeld in bijlage VI bij het voorkomen of minimaliseren van de risico’s voor de gezondheid en veiligheid en de bescherming van grondrechten die zulke systemen inhouden alsook met de beschikbaarheid van voldoende capaciteit en personeel onder aangemelde instanties.
